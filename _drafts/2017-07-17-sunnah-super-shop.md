---
layout: post
title: সুন্নাতের সুপারশপ সমস্যা
tag: Reflections
---

জ্ঞানীগুণিদের লেখায় সচরাচর যেটা জানা যায় তা হলো, কুরআনের এপ্লিকেশন হচ্ছে সুন্নাহ। তবে এপ্লিকেশন জানার আগে থিওরির উপর দক্ষতা জরুরি। থিওরি না বুঝেই এপ্লিকেশনে নেমে গেলে নানাবিধ ঝামেলা লেগে যেতে পারে। এই বক্তব্যের সমর্থনে মুহাম্মাদ আল গাযালি তাঁর ফিকহুস সীরাহ গ্রন্থে একটি উপমা দিয়েছেন।

*সুন্নাহ হচ্ছে একটা সুপারশপের মতো। এর বিভিন্ন বিষয়ের সকল সংগ্রহ দোকানের একেক সেকশানে সাজিয়ে রাখা আছে। ঠিক যেভাবে সুপারশপে পরনের কাপড় চোপর থাকে এক জায়গায়, আবার খাবার-দাবার কিংবা জুতোর জন্য রয়েছে আলাদা জায়গা। জীবনধারণের কোনো উপকরণই নেই- এমন একদল লোককে  এই সুপারশপে ঢুকিয়েে দিলে কেউ কেউ হয়তো সব বিভাগ থেকেই জরুরি জিনিসপত্র কিনে একটা ভারসাম্যপূর্ণ শপিং ব্যাগ হাতে করে বেরুবে। কিন্তু অধিকাংশই যে পছন্দের জিনিস বেশি কিনতে গিয়ে অনেক বিভাগে যেতেই ভুলে যাবে এমনটাই হওয়ার সম্ভাবনা বেশি। কেউ হয়তো প্যান্ট জুতোর কথা ভুলে গিয়ে একগাদা শার্ট নিয়ে বেরিয়ে যাবে। কেউবা ক্যাপ আর হ্যাটের সাথে জিন্স কিনে গেঞ্জির কথা বেমালুম ভুলে যাবে।  সুন্নাহর মেগা মলে ঢুকে অনেক দলই এইভাবে শপিং করে বেরিয়ে এসেছে। যার কারণে সর্বাঙ্গের পোশাক সম্বলিত দল খুঁজে পাওয়া ভার।*
