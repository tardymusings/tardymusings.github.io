---
layout: post
title: Reflections- ইসলাহি মাজালিস
tag: Non-Fiction, Around Islam
---
## বই পরিচিতি

তাসাওউফ বিষয়ে মাওলানা থানভির (রহিমাহুল্লাহ) বিভিন্ন বক্তব্যের সংকলন এর নাম 'আনফাসে ঈসা'। শাইখের ছাত্র মাওলানা ঈসা (রহিমাহুল্লাহ) এই সংকলনটি করেন। এই সংকলনেরই ব্যাখ্যামূলক বয়ান করেন মুফতি তাকি উসমানী সাহেব। ইসলাহি মাজালিস বইটি মুফতি তাকি উসমানী সাহেবের বয়ানসমূহেরই সংকলনের অনুবাদ।

### প্রথম মজলিস
তাসাওউফ শব্দটির অর্থ মূলত আত্মশুদ্ধি। মানুষের জন্য কিছু গুণ অর্জন করা আবশ্যক করে দেওয়া হয়েছে। যেমন- আল্লাহর নি'আমতের শুকরিয়া আদায় করা, বিপদে সবর করা।

আবার কিছু বিষয় বা দোষ পরিহার করা আবশ্যক। যেমন- হিংসা, লোক দেখানো আমল বা রিয়া এমন অনেক কিছু।

তাসাওউফের সারকথা হচ্ছে, *মন্দ স্বভাবগুলোর দমন এবং সৎ গুণাবলির বিকাশ ঘটানো।* এর প্রক্রিয়াকে তাযকিয়া বলে আর এটাই তাসাওউফের মূল উদ্দেশ্য।

যেকোনো স্পেশালাইজড জ্ঞানের মতো এই বিষয়ের জ্ঞানের জন্যও  শিক্ষক আবশ্যক। কারণ, এমন অনেক বিষয় থাকে যেগুলোর সূক্ষ্ম ধারণাগুলো পাওয়া শায়খের সান্নিধ্য ছাড়া দুষ্কর।

যেমন- অহংকার আর আত্মমর্যাদার তফাত বুঝতে শেখা। বিনয় আর আত্মলাঞ্ছনার মাঝে পার্থক্য করতে শেখা। এ বিষয়টি বুঝাতে গিয়ে সুন্দর কিছু উপমা দেওয়া হয়েছে। আম এবং গুড় দুটি মিষ্টি হলে এদের স্বাদে পার্থক্য রয়েছে। আবার গোলাপ, চামেলি দুটি ফুলেরই সুঘ্রাণ থাকলেও নিজে পরখ না করে এর পার্থক্য বুঝা দুষ্কর। তেমনিভাবে মানবচরিত্রের অনেক দোষগুণের মাঝে এমন fine line রয়েছে যেগুলো শুধু বই পড়ে উপলব্ধি করা কষ্টসাধ্য, ক্ষেত্রবিশেষে অসম্ভব।

তাসাওউফের মূল উদ্দেশ্যই হচ্ছে আত্মশুদ্ধি এবং চরিত্রের সংশোধন। এটি একটি জীবনব্যাপী চলমান প্রক্রিয়া। যিকির-আযকার এবং অন্যান্য আমল এর প্রক্রিয়ার পাথেয়, অভীষ্ট লক্ষ্য নয়।  

[চলবে ইনশাআল্লাহ...] 
