---
layout: post
title: Animal Farm by George Orwell
tag: Book Excerpts
---
পশুদের দেশ।

শুয়োরের সরকার।

পেটভরা খাবার আর খুশিমতো কাজের অংগীকার।

পশুত্বের চেতনায় শুরু হয় সে দেশের পথচলা। চেতনার মূলমন্ত্র ছিল সব পশুই সমান।

ধীরে ধীরে বদলাতে থাকে চেতনার ম্যানিফেস্টো। সমান পশুর দলে অধিকতর সমান হয়ে উঠে শুয়োরের দল। দেশকে এগিয়ে নিয়ে যেতে চালু হয় শুয়োর কোটা। আফটার অল, যতদিন শুয়োরদের হাতে দেশ, পথ হারাবে না পশুর দেশ। ইতিহাস বদলায়। বদলায় সংবিধান। মিডিয়ার শুয়োরেরা গরু গাধা আর ভেড়ার পালদের শেখাতে থাকে চেতনার আলফা আর বেটা ভার্শন।

 খেটে মরে গরু আর গাধার দল। রেশন বাড়ে শুয়োরের, শুয়োরের উপদেষ্টার, নিরাপত্তারক্ষী কুকুর বাহিনীর। উচ্ছিষ্ট পাওয়া ভেড়ার দলের ত্রাহি ত্রাহি স্লোগানে স্তিমিত হয়ে আসে গাধাদের মৃদু প্রতিবাদ। ইতিহাস ভুলে চেতনাকে পায়ে ঠেলে শুয়োরের দল হাত মেলায় বহিঃশত্রুর সাথে। আমজনতা পশুর পালের অসন্তোষকে থামিয়ে দেওয়া হয় এক বাক্যে।

>'পশুরাষ্ট্রের উন্নতির পথে যারা বাধা হয়ে দাড়াতে চায় তারা পশু স্বাধীনতা বিরোধী।'

মিইয়ে পড়ে অসন্তোষ। সময় বয়ে যায়। পেটভরা খাবার আর খুশিমতো কাজের অংগিকার - ভাসাভাসা অতীতের ভ্রান্ত স্মৃতির মতো জেগে থাকে বুড়ো পশুদের মনে। পশুদের দেশ হয়ে উঠে শুধুই শুয়োরের দেশ। যেখানে সব পশু সমান আর বাকিগুলো শুয়োর।


ভাবছেন, গল্প লিখছি? না। ১৯৪৫ এই ২০১৬র এক দেশের ধারাভাষ্য দিয়ে গেছেন জর্জ অরওয়েল। সেটাই paraphrase করলাম মাত্র। মনের আর বনের পশু কুরবানি দেওয়ার এই দিনে পড়ে ফেলুন, জর্জ অরওয়েলের [Animal Farm](http://ebooks.adelaide.edu.au/o/orwe…/george/o79a/index.html). ( One hour read)

![Animal Farm](/img/animal_farm.jpg)
