---
layout: post
title: Musings on The Black Swan#2-Opaqueness of History
tag: Non-Fiction
bigimg: "/img/blackswanshadow.jpg"
---


ইতিহাস হচ্ছে মুভি প্রজেক্টরের মতো। যে যন্ত্র দিয়ে সিনেমাহলে মুভি দেখানো হয় সেটা। বর্ণিল যে মুভি বের হয়ে আসে সেটা আমরা দেখতে পাই, কিন্তু কীভাবে তা generate হচ্ছে তা আমরা জানি না, মাথাও ঘামাই না। ইতিহাসের ঘটনাবলি আর সেগুলো ঘটার কারণ এক নয়। ঘটনাবলি হচ্ছে মুভির মতো, কিন্তু কারণগুলো? তা ওই ইতিহাস বাক্সের ভেতর। এই বাক্সটা অস্বচ্ছ। আর প্রোজেক্টরের মতো, বাক্সের চেয়ে মুভি অর্থাৎ ঘটনাবলির প্রতিই আমাদের মনোযোগ বেশি বলে আমরা ইতিহাস ভুলভাবে বুঝি আর ক্লিশে আওড়াই, *'আমরা ইতিহাস থেকে শিক্ষা নেই না'*। অথচ ইতিহাসের ঘটনাবলির বর্ণনা আর সেগুলোর গতিপ্রকৃতি বোঝা এক বিষয় নয়। ঠিক যেমন টেবিলে রাখা স্টারের লেগরোস্ট দেখে স্টার কাবাবের রান্নাঘরকে বোঝা যায় না। লেগরোস্ট তো রান্নাঘর থেকে বেরিয়ে এসেছে কিন্তু এর প্রক্রিয়া আমাদের কাছে অস্বচ্ছই রয়ে গেছে, যাবে। এভাবেই ইতিহাসও অস্বচ্ছ থেকে যায়, তিনটি কারণে যাকে লেখক বলেছেন *Triplet of Opacity*।

  * প্রথমটি হচ্ছে জ্ঞানের মিথ্যে ভ্রান্তি বা *Illusion of knowledge or information*

  * দ্বিতীয়টি হচ্ছে ঘটনা ঘটে যাওয়ার পরে কারণ খুঁজে পাওয়া অর্থাৎ *After the fact rationalization*

  * তৃতীয়টি হচ্ছে সবকিছুকে ছকে ফেলার চেষ্টা করা যা লেখকে ভাষায় *Attempt to 'Platonify'*

## জ্ঞানের মিথ্যে ভ্রান্তি

মানুষ মনে করে যে বিশ্বচরাচরে যা ঘটছে সে তার সব খবরই রাখে। অথচ প্রতিনিয়ত ঘটে যাওয়া ঘটনাবলি মানুষের জ্ঞানের এই কল্পনা বুদবুদের পরিধির চেয়ে অনেক বেশি বিস্তৃত। *'সব আমেরিকা ইসরাইলের চাল'* বা *'ভারত বাংলাদেশ দখল করে নেবে'* কিংবা *'দেশে আই এস নেই'* - এই ধরনের সব বাক্যের পেছনেই বসে আছে জ্ঞানের মিথ্যে ভ্রান্তি। তিন বলে দুই রান বাকি থাকতে মুশফিকের বাতাসে ঘুষি মারাও এই কাতারে পড়ে যায় যা স্বল্পতম সময়েই প্রমাণ করে দেয় যে, পৃথিবীতে যা ঘটে তার সব আসলে নেই আমাদের 'ঘটে'।

## এমনই তো হওয়ার ছিল

মানুষ ভাবে সে সবই জানে তবুও ৯/১১ এর আগে কেউ ভাবেনি কাল টুইন টাওয়ারকে একটা প্লেন গুঁতো দেবে। কিন্তু হওয়ার পর বিজ্ঞ বিশ্লেষকরা কিন্তু প্রমাণ করে ছেড়েছনে, এমনটা হওয়ারই ছিল। সাম্প্রতিককালে, তুরস্কের ব্যর্থ ক্যু চলাকালীন সময়ে যেমন সি এন এন -এ আমেরিকার অ্যানালিস্টরা বলছিলেন, *"Erdogan had it coming"*। এভাবেই জ্ঞানের ভ্রান্তির বুদবুদ যখন ফেটে যেতে নেয় তখন *After the fact rationalization* তাতে ব্যান্ড এইড লাগিয়ে জোড়াতালি দেয়।

## ছকে ফেলার চেষ্টা

বিশ্লেষক আর বুদ্ধিজীবিদের অবাক করা বড় কঠিন উপরের দুই পয়েন্টের কারণে। কিন্তু উপরের দুই পয়েন্টের দিকে খেয়াল না করে তারা চেষ্টা চালিয়ে যান সবকিছুকে ছকে ফেলতে। তাই জামাতের সাথে জে এম বি কিংবা আল কায়েদার সাথে হিযবুত তাহরিরের পার্থক্য কেউ গণায় ধরে না। তাই দাড়ি টুপি রাজাকারের ছকে বাধা পড়ে, কখনও বা জঙ্গির ছকে বাধা পড়ে। আবার কখনও ব্লগার মাত্রই নাস্তিকের ছাঁচে আটকে যায়। Chaos বা Disorderকে মানুষের বড় ভয়। তাই Stereotyping আর Categorization তাকে স্বস্তির টোটকা দেয়। কিন্তু বাস্তব দুনিয়া তো লেগো সেট দিয়ে বানানো জগত নয়। তাই সবগুলো খাঁজ খাপে খাপে মিলবে না এমনটা ভাবাই তো স্বাভাবিক ছিল। কিন্তু বিচিত্র মানব মন!

মূলত যা ঘটে আর যা সেটা ঘটায় সেটার উৎপত্তিস্থল বা কারণ এক নয়। যেমন এক নয় পর্দায় চলা মুভি আর তার প্রজেক্টর। তাই ইতিহাস বুঝতে হলে আগে ইতিহাসকে জন্ম দিয়ে চলা বাক্সের দিকে তাকাতে হবে, সেই সাথে যে কারণগুলো বাক্সটাকে আমাদের কাছে অস্বচ্ছ করে রেখেছে সেগুলোকে Acknowledge করতে হবে।
