---
layout: post
title:  উত্তম পুরুষ কি আসলেই উত্তম?
tag: Reflections
---


 শিরোনামের উত্তর জানতে আগে একটু ব্যাকরণ ঝালিয়ে নেওয়া যাক।

**উত্তম পুরুষ কাকে বলে?**

*স্বয়ং বক্তাই উত্তম পুরুষ। আমি, আমরা, আমাকে, আমার ইত্যাদি সর্বনাম শব্দ উত্তম পুরুষ।*

এই আমি, আমরা, আমাকে, আমার- আমিত্বের এই ছড়াছড়ির কারণেই এই প্রশ্ন। আমিত্বের ব্যাধির প্রাদুর্ভাব সৃষ্টির শুরু থেকেই পাওয়া যায়। ইবলিস আদমের ব্যাপারে বলেছিল, **আমি** তার চেয়ে উত্তম। সেই থেকে শুরু। মানুষকে বিপথগামি করতেও এই অস্ত্রের প্রয়োগে তার পর থেকেই হয়ে আসছে।

আপনার কাছে একটা আলো দেওয়া হলো। আপনার কাজ সেটাকে তুলে ধরা। যদি আপনি নিজেই এর সামনে দাঁড়িয়ে যান তাহলে মানুষ আলো দেখবে না, দেখবে আপনার ছায়াকে। লাইক, শেয়ার আর স্তোকবাক্য আপনার এই ছায়াকে হৃষ্টপুষ্ট করে জন্ম দেবে এক দানবের। এমন দানবের ইতিকথা ফেসবুক সমাজ ইতিমধ্যেই দেখে ফেলেছে। আপনি হয়তো টের পাবেন না কিন্তু আপনার এমনই ছায়া হয়তো বেড়ে উঠছে আপনার গহীনে, অন্তরের অন্ধকারে।

আপনার প্রতিটি কাজ, জীবনের প্রতিটি উপলব্ধি থেকে যখন আপনি ইসলামের সাথে সংযোগরেখা টানেন তখন থেকেই এই দানবের শৈশব শুরু হয়। প্রতিটি লাইক, প্রশংসার কমেন্ট আর বিপরীত মতের বিরুদ্ধে আপনার গুণগ্রাহীদের পালটা উত্তর এই দানবের ভিটামিন আর মিনারেলস। একটা সময় প্রতিটি ইস্যুতেই আপনি নিজের বক্তব্য প্রচারকে কর্তব্য মনে করে বসবেন। আশেপাশের প্রতিটি স্খলন দেখেই লিখতে শুরু করবেন এরা কেন শেখে না, কেন বুঝে না ( পড়ুন কেন আমার মতো হয় না)। আপনার লেখা কি এই ধরনের টেমপ্লেট ফলো করে?

- কোনোকিছুর ব্যাপারে আপনার মত সঠিক প্রমাণিত হলেই কি আপনি লিখে ফেলেন, *আমি তো আগেই এমনটা বলেছিলাম* ?


- *আজকে অমুক জায়গায় গিয়েছিলাম। দেখলাম একজন তমুক করছে। আমি ভাবলাম মুসলিম হয়েও অমুক কীভাবে তমুক করতে পারে। আমিও তো অমুকের মতোই কিন্তু আমি তো তমুক করার কথা ভাবতেও পারি না...*

- *আমি কখনোই আমার সন্তানকে অমুক শেখাই না*

-  *সবার বিয়েতে অমুক তমুক হয় কিন্তু আমার বিয়েতে অমুকও হয়নি তমুকও হয়নি। আর এটাই তো ইসলামের নিয়ম...*  

-  *অনেকেই অমুক ব্যাপারে তমুকটা জানে। কিন্তু আমি যখন অমুক নিয়ে পড়াশুনা করলাম তখন বুঝলাম তমুক ভুল। সবার উচিত (আমার মতো) আরও পড়াশুনা করা*  

ঘটনা, বর্ণনা, ভঙ্গি ভিন্ন হতে পারে, তবে এই টেমপ্লেটের মূল প্যাটার্ন হলো আমির ছড়াছড়ি। যদিও বিষয় নিয়ে কথা বলার চেষ্টা করা হয় কিন্তু বিষয়ের সামনে যেন আমি, আমার মত, আমার কাজ বসে যায়। ঠিক যেমন আগে মানুষ ছবি তুলতো ক্যামেরার পেছন থেকে কিন্তু এখন তোলে সামনে থেকে। ছবি নিজের  কিন্তু সাথে ক্যাপশানের বাণী বিখ্যাত কোনো মনীষীর। এখানেও মহৎ বাণীর মহত্বকে আমিত্বের ফিল্টার দিয়ে পাস করানোর প্রচেষ্টা একই রোগের উপসর্গ।

আমিরুল মু'মিনীন উমার (রাদিয়াল্লাহু আনহু) একদিন মিম্বরে উঠে বললেন, *আমি আগে দিনভর আমার খালার ছাগল চরাতাম। দিনশেষে এর বিনিময়ে তিনি আমাকে কিছু খেজুর দিতেন।* এই বলে তিনি আবার বসে পড়েন। অপর এক সাহাবি জিজ্ঞেস করলেন, ইয়া উমার! এই কথা কেন বলছেন? আপনি তো আমাদের খলিফা, আমিরুল মু'মিনীন। তিনি বললেন, *আমার মনে হচ্ছিল আমিই তো এই মজলিসের সেরা ব্যক্তি, এদের সবার নেতা। তাই আমি নিজের গোড়ার পরিচয় নিজেকে মনে করিয়ে দিলাম।*

মূলত, প্রতিটি আদর্শিক বাণী প্রচারের জন্য উদাহরণের প্রয়োজন হলে, প্রত্যেকটির হাজারো উদাহরণ প্রকৃত গুণীজনদের জীবনে খুঁজে পাওয়া খুবই সহজ।  আপনি স্পেশাল কেউ নন। আপনার কোনো মত ঠিক হলে অনেক মত ভুলও হয়। আপনার জীবনেও ব্যর্থতা আছে, আছে সীমাবদ্ধতা আর ভুল সিদ্ধান্ত। তাই সচেতনভাবে আমিকে বক্তব্য থেকে ছেটে ফেলার চেষ্টা করা খুব জরুরি। নাহলে অবচেতনেই আমিত্বের ব্যাধি অন্তরে পচন ধরাবে। তখন যাকেই দেখবেন, যাই করতে দেখবেন, শুধু মনে হবে, **...আমি তার চেয়ে উত্তম...** [আল-আ'রাফ-১২]


>Demonic hatred is to see nothing of yourself in the other; virtuous hatred is to see the worst of yourself in the other.


>The drama of the world is not the clash between Muslim and Pagan, or Tradition and Revolt, but between Love of God and Love of Self.

>The world is most damaged by those who have the highest opinion of themselves.

>Great art is God looking at you. Mediocre art is you looking at God. Demonic art is you looking at yourself alone.
