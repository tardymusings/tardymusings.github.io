---
layout: post
title: Musings on The Black Swan by Nassim Nicholas Taleb
tag: Non-Fiction
bigimg: "/img/blackswanshadow.jpg"
---

রাজহাঁস। শব্দটা শুনে মাথায় সুন্দর সাদা একটা হাঁসের ছবি ভেসে ওঠে। অনেক অনেক বছর ধরে রাজহাঁসের এই ছবিটিই চিরন্তন সত্য ছিল। হঠাৎ একদিন অস্ট্রেলিয়ার কোথাও দেখা গেল একটি কালো রাজহাঁস। ব্যস, হাজার বছর ধরে লালন করা এক চিরন্তন সত্য মুহূর্তেই মিথ্যে হয়ে গেল। 'রাজহাঁস সাদা হয়'- অগণিত সাদা রাজহাঁসের অস্তিত্ব দিয়ে দাঁড় করানো একটি সত্যকে ভুল প্রমাণ করে দিল একটি মাত্র কালো রাজহাঁস।

লজিকের ভাষায় একে বলে কাউন্টার এক্সাম্পল। খুব সহজ ভাষায় বললে, কোনো চিরন্তন সত্যকে নাকচ করে দেওয়ার জন্য একটা বিপরীত দৃষ্টান্তই যথেষ্ট।  

তবে এই ঘটনাটিকে সময়ের সেরা চিন্তাবিদদের একজন, লেখক নাসিম নিকোলাস তালেব নিয়ে গেছেন দর্শনের আঙিনায়। কালো রাজহাঁসের দিকে তাকিয়ে ভাবতে ভাবতে শিক্ষাবিদ, গবেষক ও অধ্যাপক থেকে ফুল-টাইম চিন্তাবিদ হয়ে যাওয়া এই লেখক বলেছেন, যেভাবে একটি কালো রাজহাঁস হাজার হাজার সাদা রাজহাঁসকে বুড়ো আঙুল দেখিয়ে রাজহাঁসের ব্যাপারে প্রতিষ্ঠিত সত্যকে পরিবর্তন করে দিল ঠিক তেমনি কিছু ঘটনা একইভাবে পৃথিবীর গতিপথকে পরিবর্তন করে দেয়। অথচ সেগুলো হয়তো একটা মাত্র কালো রাজহাঁসের মতোই নগণ্য এবং Unexpected। কোন ঘটনাগুলোকে *Black Swan* বলা যাবে? লেখকের মতে  *Black Swan* হতে হলে একটি ঘটনার তিনটি বৈশিষ্ট্য থাকতে হবে:

   * দুর্লভ, অর্থাৎ ক্বচিৎ-কদাচিৎ ঘটে এমন হতে হবে (*Rare*)

   * ঘটনার প্রভাব হতে হবে গভীর ও সুদূরপ্রসারী (*Extremely Impactful*)

   * ঘটে যাওয়ার পর পেছনে ফিরে তাকিয়ে ঘটনাটির সম্ভাব্যতা যৌক্তিকভাবে ব্যাখ্যা করা সম্ভব হবে যা লেখকের ভাষায়, *Retrospective predictability*।



Low predictability and High impact- এটাই মূলত লেখকের বলা Black Swan কে সংজ্ঞায়িত করে। ধর্ম, দর্শন, মতবাদ থেকে শুরু করে রাজনীতি, অর্থনীতি সবক্ষেত্রেই *Black Swan* দের আধিপত্য। কে ভেবেছিল যাযাবর আরবজাতির এক এতিম সন্তান ২৩ বছরে পৃথিবীর ভূগোল পালটে দেবে? পেপার পড়ে আর রেডিও শুনে ১৯১৪ সালের দিকে কে বুঝতে পেরেছিল যে বিশ্বযুদ্ধ আসন্ন? নিজের জীবন নিয়েই ভেবে দেখুন। আপনার জীবন পালটে দিয়েছে এমন কয়টি ঘটনা আগে থেকেই আঁচ করতে পেরেছিলেন?

যে ব্যবসায় প্রতিদ্বন্দ্বী যত কম সে ব্যবসায় সাফল্যের সম্ভাবনা ও মাত্রাও বেশি। তাই *Black Swan* এর সুবিধা নেওয়ার চেষ্টা করলে আঙুল ফুলে কলাগাছ হওয়ারও সুযোগ আছে বৈকি।

এই বইতে লেখকের মূল আলোচনা *Black Swan* এর উপস্থিতি নিয়ে নয় বরং এর উপস্থিতির ব্যাপারে আমাদের অজ্ঞানতা ও নির্লিপ্ততা নিয়ে। *Black Swan* এর প্রভাবের কথা জেনেও আমরা নিত্যদিনের *সাধারণ ঘটনা* র আলোকেই পরিকল্পনা ও কর্মপন্থা সাজাই। *9/11* এর আগের দিন আক্রমণের কথা জেনে গেলে কি আক্রমণ সফল হতে পারতো? ২০০৪ এর সুনামির ব্যাপারে আগেই আঁচ করা গেলে কি ক্ষয়ক্ষতি এভাবে মাত্রা ছাড়াতো? মূলত, আমরা যা জানি সেটা আমাদের ক্ষতি করতে পারে না। আর তাই, *Black Swan* Predict করতে না পারার কারণেই ইতিহাস তার গতিপ্রকৃতি আঁচ করতে পারেনি। তাই, পরিকল্পনায় *Black Swan* এর উপস্থিতিকে আমলে রাখাই আমাদের উন্নত কর্মপন্থা সাজাতে সাহায্য করবে। নেতিবাচক প্রভাব ফেলে এমন *Black Swan* এর 'দুর্যোগ ব্যবস্থাপনা'র হিসেব রেখে ইতিবাচক *Black Swan* গুলোর ফায়দা নেওয়ার মতো অভিযোজন ক্ষমতাসম্পন্ন পরিকল্পনা আপনাকেও বাকি পৃথিবীর জন্য *Black Swan* করে তুলতে পারে।  
